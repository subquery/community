# SubQuery เปิดเผย Tokenomics แล้ว

![](https://miro.medium.com/max/1400/1*e42FM0TsNgOM3VacoctOzQ.png)

Tokenomics ถือเป็นส่วนสำคัญในทุก ๆ โปรเจกต์บล็อกเชน และเป็นกุญแจสู่ความสำเร็จของทุก ๆ ยูทิลิตี้โทเค็น ซึ่งที่ SubQuery นั้น เรากำลังสร้างเครือข่ายที่กระจายอำนาจและมีแรงจูงใจที่จะให้บริการข้อมูลแก่ web3 ในอนาคต ([อ่าน whitepaper ของเราที่นี่](https://static.subquery.network/whitepaper.pdf)) วันนี้เรารู้สึกตื่นเต้นอย่างยิ่งที่จะได้เปิดเผยว่า เหรียญ SQT จะทำงานและจัดสรรอย่างไร เพื่อเพิ่มการมีส่วนร่วมจากคอมมูนิตี้ที่กำลังเติบโตของเรา

[โดยไม่นานมานี้ เราได้ประกาศว่าจะเปิดตัว SubQuery Network ผ่าน Acala](https://subquery.medium.com/the-subquery-network-to-launch-on-acala-decentralising-polkadots-leading-data-indexing-service-8203d686128e) สำหรับผู้ที่ยังใหม่ต่อระบบนิเวศ Polkadot อาจยังไม่ทราบว่า การจะเปิดตัวได้นั้น SubQuery จำเป็นต้องร่วมมือกับทีม Parachain ที่มีอยู่ เพื่อ deploy smart contracts ก่อน (รวมถึงโทเค็น SQT ของ SubQuery ด้วย) หรือกล่าวอีกนัยหนึ่งคือ โทเค็นของเรานั้นซ้อนอยู่ภายในบล็อกเชนบน Polkadot ของ Acala และนักลงทุนจากเครือข่าย Ethereum จะมีส่วนร่วมอย่างราบรื่นได้ ก็ต้องใช้ EVM+ (Ethereum Virtual Machine) ของ Acala

โดยในการเตรียมตัวสำหรับการเปิดตัว SQT นั้น สิ่งสำคัญอย่างนึงคือต้องเข้าใจในกุญแจสำคัญก่อน เช่น ประโยชน์ของโทเค็น, การจัดสรร, และกำหนดการปลดเหรียญ

## ประโยชน์ของโทเค็น (Token Utility)

ตามที่สรุปไว้ใน whitepaper เราตั้งเป้าที่จะสร้าง SQT เป็นโทเค็นที่ขับเคลื่อนเครือข่าย SubQuery ทำให้มีสิ่งจูงใจสำหรับการมีส่วนร่วม ตลอดจนทำหน้าที่เป็นสื่อกลางในการแลกเปลี่ยนธุรกรรมภายในเครือข่าย SubQuery โดย SQT จะเป็นเชื้อเพลิงที่ใช้ปฏิวัติวงการข้อมูล web3

ในทางปฏิบัตินั้นหมายความว่า SubQuery มีหน้าที่เป็นตลาดแลกเปลี่ยนข้อมูลบนบล็อกเชนที่ทั้ง Consumers (ผู้ซื้อ) และ Indexers (ผู้ขาย) สามารถพบปะและแลกเปลี่ยนข้อมูลเพื่อโทเค็น SQT ได้ นอกจากสองฝ่ายที่กล่าวไปแล้ว ฝ่ายที่สามในโมเดลของเราคือ Delegators ซึ่งเข้าร่วมในเครือข่ายโดยการสนับสนุน Indexers ที่พวกเขาชื่นชอบโดยการมอบ (delegate) โทเค็นให้กับพวกเขาเป็นรางวัล

ในอนาคต เราคาดว่าผู้ถือโทเค็น SQT จะสามารถชี้นำทิศทางโดยรวมของ SubQuery ให้แก่ SubQuery Foundation ได้ เพราะเครือข่ายของเรามีการใช้คุณสมบัติบางประการขององค์กรอิสระแบบกระจายอำนาจ (DAO)

## การจัดสรรโทเค็น (Token Allocation)

SubQuery จะออก supply เหรียญ SQT คงที่ที่ 1 หมื่นล้านเหรียญซึ่งจะได้รับการจัดสรรดังต่อไปนี้

![](https://miro.medium.com/max/1400/0*eG2TM3J0NZDaT14m)

ตั้งแต่เริ่มต้น SubQuery มุ่งเน้นไปที่การสร้างและรักษาความแข็งแกร่งภายในคอมมูนิตี้ของเรา เราจึงจัดสรรโทเค็นสัดส่วนที่ใหญ่ที่สุด (41%) ให้กับคอมมูนิตี้และ SubQuery Foundation

Foundation ซึ่งจะจัดตั้งขึ้นในต้นปี 2022 จะมีหน้าที่กำกับดูแลและจัดการการเติบโตของระบบนิเวศ โดยกรรมสิทธิ์ในเครือข่าย SubQuery จะอยู่ภายใต้ SubQuery foundation ก่อนในขั้นต้น นอกจากนั้น โทเค็นส่วนใหญ่นี้จะถูกนำไปลงทุนในอนาคต เพื่อการพัฒนาและการดำเนินงานของเครือข่าย และยังจะเป็นกุญแจสำคัญที่จะขับเคลื่อนการเติบโตของระบบนิเวศ ซึ่งรวมถึงเครื่องมือต่างๆ เช่น เงินทุนสนับสนุนและสิ่งจูงใจ/อีเว้นท์ต่าง ๆ ตลอดจนกิจกรรมทางการตลาดอื่น ๆ รวมถึง bug bounties และ mainnet incentives ด้วย

นักลงทุนรุ่นแรกๆ ของเราทั้งในรอบ Seed และ Series A จะมีสัดส่วนที่ได้รับจัดสรรรวมกัน 27% ซึ่งสำหรับ [นักลงทุนรอบ Seed](https://subquery.medium.com/subquery-raises-1-8m-seed-round-for-future-expansion-3348c1f2a931) นั้น เรารู้สึกขอบคุณสำหรับวิสัยทัศน์และความมุ่งมั่นในช่วงแรกของพวกเขา หลังจากที่เรา [ได้รับทุนสนับสนุนจาก Web3 Foundation](https://subquery.medium.com/subquery-delivers-its-open-source-sdk-following-a-web3-foundation-grant-20da26ae87f) เพื่อเริ่มสร้างเฟสแรกของ SubQuery และหลังจากนั้น [การเติบโตของเราก็ถูกเร่งขึ้นด้วยการสนับสนุนจากนักลงทุนรอบ Series A](https://subquery.medium.com/series-a-1abed6c1c2af) ซึ่งทำให้เราสามารถพัฒนาโครงการไปสู่อีกระดับได้

สำหรับรอบ Public Sale ที่คาดว่าจะมีขึ้นในเดือนมีนาคม 2022 อย่างน้อยสองรอบ เราได้จัดสรร 12% ของ supply ไว้สำหรับการขายนี้ โดยวิธีการและระยะเวลาที่แน่นอนของรอบ Public Sale จะมีการแจ้งให้ทราบในภายหลัง อย่างไรก็ตาม เราจะการันตีการจัดสรรให้แก่ [สมาชิกในคอมมูนิตี้ที่สำคัญ](https://subquery.medium.com/introducing-the-subquery-ambassador-program-aa82613ab804) (เช่น Ambassadors, Spartans) และ [ผู้เข้าร่วมในเครือข่าย](https://subquery.medium.com/subquery-extends-invitation-to-indexing-community-348fb2f589e1) (เช่น ผู้เข้าร่วม testnet และลูกค้าที่มีหลักฐานแน่ชัดได้) โดยแต่ละกลุ่ม จะได้รับการกำหนดจำนวนการซื้อขั้นต่ำและสูงสุดที่แตกต่างกันไป

และส่วนสุดท้าย ทีม SubQuery และ Launch Partners จะได้รับการจัดสรร 20% ของ supply เพื่อเป็นผลตอบแทนจากการสร้างและส่งเสริมโปรเจกต์

## ตารางการปลดโทเค็น (Vesting Schedules)

การจัดสรรโทเค็นเพียงอย่างเดียวนั้นจะไม่มีความหมายเลย หากปราศจากความเข้าใจถึงวิธีการแจกจ่ายโทเค็นให้กับผู้ถือที่เกี่ยวข้อง รูปกราฟิกด้านล่างแสดงถึงการปลดโทเค็น SQT แก่ผู้เข้าร่วมแต่ละกลุ่มในแต่ละช่วงเวลา ซึ่งจะส่งผลให้มีการหมุนเวียนของโทเค็นทั้งหมด (full circulation) ภายใน 5 ปี (60 เดือน) หลังจากเปิดตัว

![](https://miro.medium.com/max/1400/0*mfIBkH4SjFZgGuIq)

เราได้คิดอย่างรอบคอบเกี่ยวกับแผนการปลดโทเค็นนี้ เพื่อสร้างมูลค่าระยะยาวให้แก่โปรเจกต์และสร้างความมั่นใจให้กับผู้ถือโทเค็น และส่วนสำคัญที่สุดคือ ทีมหลักจะถูกล็อกโทเค็น 24 เดือน ในขณะที่ผู้เข้าร่วมรอบ Public Sale บางคนนั้นสามารถใช้โทเค็นของตนได้อย่างอิสระเมื่อเปิดตัว

รายละเอียดของผู้ถือแต่ละรายมีดังนี้ และอาจมีการเปลี่ยนแปลงได้ในภายหลัง:

-  **ทีมหลักและ Launch Partners** จะถูกล็อกเป็นเวลา 24 เดือน และหลังจากนั้นทยอยปลดใน 24 เดือนถัดมา
-  **นักลงทุนรอบ Seed** จะถูกล็อกไว้เป็นเวลา 12 เดือนและทยอยปลดใน 24 เดือนถัดมา
-  **นักลงทุนรอบ Series A** จะถูกล็อกไว้เป็นเวลา 6 เดือนและทยอยปลดใน 18 เดือนถัดมา
-  **Foundation และคอมมูนิตี้** จะได้ปลดล็อกประมาณ 30% ทันที เพื่อการใช้งานช่วงเปิดตัวและส่งเสริม mainnet จากนั้นค่อย ๆ ทยอยปลดส่วนที่เหลือเป็นเวลา 5 ปี
-  **Public Sale รอบที่ 1** จะถูกล็อกเป็นเวลา 12 เดือน โดยจะมีการปลดล็อกโทเค็นบางส่วนทันทีให้กับ Indexers และผู้เข้าร่วมเครือข่ายที่สำคัญอื่นๆ เพื่อให้พวกเขาเริ่มใช้งานเครือข่ายได้ ซึ่งผู้เข้าร่วมในรอบนี้จะต้องผ่านการ whitelist แล้วจะได้การการันตีสัดส่วนที่ได้รับจัดสรร
-  ส่วน **Public Sale รอบที่ 2** จะไม่มีการล็อกใดๆ โดยจะเปิดให้ทุกคนที่ผ่านการ KYC บนแพลตฟอร์ม Launchpad เข้าร่วมได้ ด้วยกติกา "มาก่อนได้ก่อน (First come, first served)" และมีการกำหนดขั้นต่ำและสูงสุด ในส่วนนี้ เราหวังว่าจะทำให้มีผู้เข้าร่วมมากขึ้น และนั่นจะทำให้การแจกจ่ายโทเค็นมีความแฟร์ขึ้น โดยรายละเอียดเพิ่มเติมจะมีการประกาศในอนาคต

นอกจากนี้ เรายังได้เตรียมการแจก airdrop ย้อนหลังให้กับคอมมูนิตี้ที่มีความสำคัญเชิงกลยุทธ์กับเครือข่ายของเรา (เช่น ผู้เข้าร่วม testnet) หรือเพื่อดึงดูดผู้ใช้ใหม่นอกระบบนิเวศปัจจุบันของเราให้เข้ามามากขึ้น

รายละเอียดที่แน่นอนของเวลา วิธีการจัดสรรและแจกจ่ายโทเค็น SQT ยังคงอยู่ภายใต้ขั้นตอนการสรุปผล และจะประกาศให้ทราบเมื่อใกล้ถึงการขายรอบ Public Sale แต่ ณ ตอนนี้ เราคาดว่าการแจกจ่ายโทเค็นให้กับผู้เข้าร่วม Public Sale นั้นจะเกิดขึ้นพร้อมกับการเปิดตัว mainnet กล่าวอีกนัยหนึ่งก็คือ หลังจากการขาย จะมีการเว้นช่วงระยะเวลาหนึ่งกว่าจะได้รับการแจกจ่ายโทเค็น ซึ่งจะต้องสอดคล้องกับวันที่ list โทเค็น

โดยในส่วนของการ list SQT นั้น เรากำลังวางแผนที่จะ list ทั้งบน DEX และ CEX ที่สำคัญ ๆ เพื่อให้ทุกคนสามารถเข้าร่วมกับเครือข่าย SubQuery ได้ง่ายที่สุด เราหวังเป็นอย่างยิ่งว่า ทุกท่านจะเข้าร่วมภารกิจของเราในการช่วยนักพัฒนาสร้าง Dapps แห่งอนาคต

## เกี่ยวกับ SubQuery Network

SubQuery เป็นผู้ให้บริการข้อมูลชั้นนำของ Polkadot ซึ่งรองรับการจัดทำดัชนีและการ Query เลเยอร์ระหว่างบล็อคเชน Layer-1 (Polkadot) และ Dapps โดยปัจจุบันได้ถูกใช้โดยเว็บไซต์ Crowdloan และ Parachain ส่วนใหญ่ของ Polkadot และ Kusama

โปรโตคอลของ SubQuery สามารถจัดการข้อมูลอันยุ่งยากบนบล็อกเชนด้วย SubQuery SDK ทำให้นักพัฒนาสามารถมุ่งเน้นไปที่การ deploy ผลิตภัณฑ์หลักของตนโดยไม่ต้องเสียแรงจัดทำ back-end เองโดยไม่จำเป็น

​​​​[Linktree](https://linktr.ee/subquerynetwork) | [Website](https://subquery.network/) | [Discord](https://discord.com/invite/78zg8aBSMG) | [Telegram](https://t.me/subquerynetwork) | [Twitter](https://twitter.com/subquerynetwork) | [Matrix](https://matrix.to/#/#subquery:matrix.org) | [LinkedIn](https://www.linkedin.com/company/subquery) | [YouTube](https://www.youtube.com/channel/UCi1a6NUUjegcLHDFLr7CqLw)
